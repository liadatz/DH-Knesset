<div align="center">

# Analysis of material representation of female Knesset members
##### By Omer Binyamin  & Liad Atsmon
</div>

<div dir="rtl">

## מטרת הפרויקט
ניתוח ייצוגן של נשים בזירת הפוליטיקה הישראלית על ידי איסוף מידע אודות פעילות פרלמנטרית של חברות כנסת, עיבודו והצגתו בצורה המלמדת על ״הייצוג המהותי״ שלהן בפרלמנט הישראלי.

## רקע
כשהכנסת הראשונה הושבעה היא מנתה 11 חברות כנסת, מספר זה עלה בהדרגה לאורך השנים והגיע לשיא של 40 חברות כנסת בהשבעת הכנסת ה-23 אשר היוו רבע מכלל חברי הכנסת. לרוב, כאשר מדברים על ייצוג נשים בכנסת (ואוכלוסיות מסוימות ככלל) נהוג להתייחס לאחוז המושבים שהן מחזיקות בו ביחס לכלל 120 המושבים במליאה, בעוד שכמעט ולא מתייחסים לפעילות הפרלמנטרית שאותו מושב מייצג. דרכו של חבר כנסת הרוצה לקדם ולהשפיע בנושא מסוים רק מתחילה ״בתפיסת המושב״, המהות של דרך זו היא פעילותו הפרלמנטרית של אותו חבר כנסת. חוקרים רבים מחזיקים בתפישה לפיה אם ברצוננו לשאול שאלות לגבי ייצוג של נשים בפוליטיקה הפרלמנטרית הישראלית, עלינו לרדת לעומק פעילותן. מעבר לכך, בעולם הפוליטיקה הישראלי המורכב, לפעילות זו חשיבות כפולה, שכן גם אם אינה בהכרח מולידה פתרונות ושינויים מעשיים, היא בעלת חשיבות תדמיתית, שכן כנבחרי ציבור, חברי הכנסת נמצאים תמיד תחת העין הבוחנת של התקשורת והחברה.
ואכן, ספרות המחקר מבדילה בין שתי תפיסות של ייצוג פוליטי: ייצוג תיאורי (המכונה גם ייצוג כנוכחות) וייצוג מהותי (המכונה גם ייצוג רעיונות).  התפיסה הראשונה מתייחסת לייצוג על בסיס מאפייניו של הנציג ואילו השנייה לייצוג על בסיס עמדותיו ופעולותיו. על אף ההבדלים בין שתי תפיסות אלו, חוקרים רבים טוענים בעד ונגד הקשר ביניהן, חלקם טוענים שייצוג תיאורי הוא הכרחי על מנת לחזק את הייצוג מהותי, ואחרים מתנגדים לכך בטענה שאין בהכרח קשר ישיר בין הנושאים והאינטרסים שמקדם חבר כנסת לבין שיוכו המגדרי, האתני, הסוציו אקונומי וכדומה.
בעבודתנו, נרצה להתרכז בניתוח הייצוג המהותי, כלומר האם התפיסות והאינטרסים של נשים אכן באים לידי ביטוי בעבודתן הפוליטית והפרלמנטרית. בחרנו להגדיר פעילות פרלמנטרית של חברות כנסת על ידי שלושת הכלים הבאים העומדים לרשותן:
1.	הצעות חוק פרטיות- נתייחס גם להצעות חוק פרטיות שהונחו לשולחן הכנסת ואינן בהכרח עברו קריאה טרומית וגם להצעות חוק פרטיות שנכנסו לספר החוקים.
2.	שאילתות- ננתח שאילתות שמפנות חברות כנסת לשרים במליאת הכנסת.
3.	נאומים במליאה- נבחן על אילו נושאים בוחרות חברות כנסת לתת את דעתן, בדיונים כלליים ובדיונים הקודמים להצבעות על הצעות חוק שונות.

## תוכנית העבודה
בשלב ראשון נאסוף את המידע המתאר את הפעילות הפרלמנטרית של חברי כנסת על פי שלושת הקריטריונים שהצגנו למעלה.

## תיאור ה-data
נשתמש במידע הרלוונטי לשלושת הקריטריונים שהגדרנו מתוך פרויקט ODATA המנגיש את המידע הפרלמנטרי של הכנסת. המידע מחולץ באמצעות טבלאות, הבנויות משדות המספקות מידע מפורט לגבי כל הצעת חוק/שאילתה/דיון מליאה. אחד השדות הוא קישור אל המסמך המכיל גם את תוכן הרשומה, בטקסטים אלו נשתמש בשלב הבא.
(לעוד מידע: http://knesset.gov.il/Odata/ParliamentInfo.svc/)

לאחר איסוף המידע, נעבד את הטקסטים לקורפוס מידע לפי השלבים הבאים (עבור הטקסטים הרלוונטיים לכל אחד מהקריטריונים בנפרד):
1.	יצירת מסמך עבור כל חברת כנסת המאגד את כל הטקסטים הרלוונטיים אליה. המסמכים יחולקו לתיקיות על פי הקריטריון ומספר הכנסת אליהם הן משויכות. (לדוגמא: עבור הקריטריון של הצעות חוק, נרכז בתיקיה המייצגת את הכנסת ה-17 בקובץ אחד את כל הטקסטים של תוכן הצעות החוק הפרטיות שהגישה ויזמה חברת הכנסת שלי יחימוביץ׳)
2.	טוקניזציה- ניקוי הטקסטים מרווחים, סימנים, אותיות לועזיות וכו׳ על פי מאגר טוקנים שנקבע מראש.
3.	תיוג חלקי דיבר (באמצעות תוכנה לתיוג חלקי דיבר של קבוצת NLP  מאוניברסיטת בן גוריון).
4.	Lemmatizing- בחירת הלמות (יחידות משמעות סמנטיות) שאותן נרצה להשאיר בקבצים.
לדוגמא: הטוקן ׳אהבתינו׳ יהפוך לטוקן ׳אהבה׳ והטוקן ׳יצליחו׳ יהפוך ל- ׳הצלחה׳ (כמובן תוך שמירת התיוג של חלק הדיבר מהסעיף הקודם).

לאחר שלבים אלו של עיבוד הטקסט, נוכל להריץ כלי למידול נושאי (topic modeling), שבצורה לא מפוקחת מפיק מתוך הטקסטים מספר נושאים שנקבע מראש לפי דרישתנו. (אנחנו מתכננים להשתמש בכלי mallet). נשתמש בכלי זה כדי לייצר רשימת נושאים מרכזיים בהם עוסקות חברות כנסת מסויימות לעומת קבוצת חברי כנסת כללית מקבילה, ובכך ננסה ללמוד מתוך המידע על הייצוג המהותי של אותן ח״כיות בכל אחד מהקריטריונים שציינו.

העבודה ברובה היא אוטומטית אך נשענת על קונפיגורציות ידניות שאנו נגדיר (הטוקנים שנרצה לנקות, כמות המילים שיגדירו כל נושא בשלב המידול הנושאי וכדומה). הכלים ברובם הם כלים קיימים אך נצטרך ללמוד איך להכין את הדאטא לשימוש בכלי הרלוונטי בכל שלב, למצוא את הדרך האופטימלית להגדרת הפרמטרים של המודלים השונים כך שיתאימו לצרכינו וכיצד לחבר את כל החלקים לכדי התהליך שלם.

## היעד
התוצר הסופי מבחינתנו, הוא כלי אשר מאפשר לחלץ מתוך המידע נושאים המייצגים פעילות פרלמנטרית של חברת או חברות כנסת מסוימות. השאיפה היא לאפשר למשתמש לבחור את קבוצת חברות הכנסת לפי קריטריונים מוגדרים (שיוך מפלגתי, מספר כנסת וכדומה), להציג לו את הנושאים המרכזיים בהם עוסקת הפעילות הפרלמנטרית שלהן ובכך לאפשר לו לשפוט האם פעילות זו מקדמת נושאים פמיניסטיים ו/או נושאים נשיים, גם בהשוואה לנושאים שעלו מקבוצות חברי כנסת כלליות מקבילות.
מבחינתו פרויקט מוצלח יהיה כזה המאפשר לחלץ את הנושאים בצורה אמינה ומשקפת, תוך כדי ניצול של כל המידע הרב שנמצא בארכיון הכנסת, בשונה ממחקרים קיימים שמסתמכים על שיטות סטטיסטיות לדגימת קורפוס מידע מצומצם יותר מתוכו.

## מקורות מידע

1.	אסף שפירא, עופר קניג, חן פרידברג, רעות איצקוביץ׳-מלכה, ייצוג נשים בפוליטיקה- ישראל במבט השוואתי,אוגוסט 2013, המכון הישראלי לדמוקרטיה https://www.idi.org.il/media/3317/99.pdf
2.	אינדה נובומינסקי, בחינת הייצוגיות של הסיעות החרדיות בכנסת באמצעות ניתוח נושאי של דברי הכנסת, נובמבר 2019, אוניברסיטת חיפה.
https://www.proquest.com/openview/31a8079e8dd8119410a8909bbae2b740/1.pdf
3.	מני אדלר, רפאל כהן, יואב גולדברג ומיכאל אלחדד, BGU NLP- LemLDA: an LDA Package for Hebrew, יולי 2011, אוניברסיטת באר שבע.
https://www.cs.bgu.ac.il/~elhadad/nlpproj/LDAforHebrew.html
4.	Mallet Topic Modeling- https://github.com/mimno/Mallet
5.	Susan Li, Topic Modeling and Latent Dirichlet Allocation (LDA) in Python, May 2018, Towards Data Science
https://towardsdatascience.com/topic-modeling-and-latent-dirichlet-allocation-in-python-9bf156893c24

</div>
